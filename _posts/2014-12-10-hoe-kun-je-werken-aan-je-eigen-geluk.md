---
title: Hoe kun je werken aan je eigen geluk?
date: 2014-12-10 12:00:00 +01:00
tags:
- leiderschap
layout: post
---

![Rogier in de hangmat](/content/images/2014/Dec/Hangmat-banner.jpg)
*Ik ontdekte vanochtend het werk van [Shawn Achor](http://www.ted.com/talks/shawn_achor_the_happy_secret_to_better_work?language=en). Hij is Harvard professor en “positive psychology expert” en doet onderzoek naar geluk, geluksgevoel en -beleving. Hij toont aan dat als je je eigen optimisme en geluk bewust verhoogt, alles in je leven succesvoller wordt, je algehele geluksgevoel stijgt en je zelfs ook fysiek gezonder wordt.*

Wat ik uit zijn werk haal is dat geluk heel belangrijk is voor je succes en productiviteit. Daarnaast heb je zelf voor een groot deel invloed op je eigen geluk. 

> Neem je af en toe de tijd eens naar jezelf te kijken?

Belangrijk is hoe bewust je je bent van positieve ervaringen. 

Vraag je eens af: Hoe ervaar je de wereld om je heen? Ben je je bewust van geluksmomentjes of kijk je er overheen? Neem je af en toe de tijd eens naar jezelf te kijken?

## Kijk niet naar de toekomst
Wat veel mensen doen is naar de toekomst kijken voor geluk. “Als ik nu eerst …, dan wordt ik straks gelukkiger”, dit is echter niet zo. Als je je geluk laat afhangen van een doel in de toekomst wordt je nooit gelukkig.

Dit komt omdat je zodra je het doel bereikt hebt alweer nieuwe doelen hebt. Zo blijf je ze dus altijd najagen.

Zie ook deze video van Vishen Lakhiani, hij legt dat goed uit:

<iframe width="560" height="315" src="//www.youtube.com/embed/xREiqM0X6Ik" frameborder="0" allowfullscreen></iframe>

*Maar hoe krijg je dan wel meer geluksgevoel in je leven?*

## Bewust op zoek
Je moet bewust op zoek. Door bewust uit te zien naar geluk, train je je hersens hier alert op te zijn. En wanneer je jezelf traint alert te zijn voor geluk, registreer je dit ook beter ónbewust. En wanneer je geluksmomenten beter registreert, ben je overall gelukkiger. Zo simpel kan het zijn.

## Twee oefeningen
Hieronder twee dingen, die gemakkelijk te doen zijn, maar grote invloed hebben op jouw geluk. Het kost je maar twee minuten per dag en door één van deze twee oefeningen drie weken iedere dag te doen ben je bewust bezig met geluk, wat je geluk vergroot.

### Schrijf op waarvoor je dankbaar bent
Schrijf iedere dag drie dingen op waarvoor je dankbaar bent in de afgelopen 24 uur. Deze moeten iedere dag anders zijn (dus niet “mijn gezondheid” of “mijn familie”, want dan ben je snel klaar). Denk aan iets nieuws om dankbaar voor te zijn. Het effect hiervan is als volgt. Je denkt aan positieve emoties en gaat hier bewust naar op zoek in je geheugen. Je hersens worden hier dan steeds beter in. Je traint jezelf dus in het zien van positieve dingen. Dit helpt je ook gedurende de dag als je de oefening niet doet.

### Beleef ervaringen opnieuw
Denk iedere dag aan één ervaring en beleef ‘m zo gedetailleerd mogelijk opnieuw. Dit kun je bijvoorbeeld doen voordat je gaat slapen. Schrijf hierbij op welke details positief waren. Waar dacht je aan? Hoe zag je omgeving eruit? Wat zei je? Wat zei een ander? 

Waarom werkt dit? Hersens maken geen onderscheid in visualisatie en daadwerkelijke ervaring. Dus als je een positieve ervaring herbeleeft op deze manier, maak je het nogmaals mee.

Als je deze oefening drie weken dagelijks doet, gaan je hersens op den duur vanzelf, onbewust, situaties evalueren. Dit zorgt voor een duidelijk gevoel van zingeving en dus geluk.

## Persoonlijke ontwikkeling
Momenteel ben ik actief en bewust bezig met mijn persoonlijke ontwikkeling. Daarvoor denk ik veel na en onderzoek ik manieren om mentaal te groeien. Deze ontdekking wilde ik graag met meer mensen kunnen delen. Ik ben heel benieuwd naar wat je hiervan vindt, je kunt me vinden op [Twitter](http://www.twitter.com/rogiervdberg) mocht je het erover willen hebben.