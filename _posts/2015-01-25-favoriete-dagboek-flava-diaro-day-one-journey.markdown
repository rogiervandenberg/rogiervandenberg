---
title: 'Mijn favoriete dagboek applicatie: Flava, Diaro, Day One of Journey?'
date: 2015-01-25 09:00:00 Z
tags:
- app-tag
layout: post
---

Vorige week schreef ik dat ik ben begonnen met het bijhouden van een dagboek. Ik heb ook een keuze gemaakt voor een systeem. Deze week wil ik laten zien welke 4 oplossingen ik bekeken heb en welke er voor mij bovenuit springt. Ik licht ze allemaal even toe.

## Cloud oplossing
Ik wilde een oplossing die zowel thuis als op kantoor als op mijn mobiel in sync zijn. Ik wil apparaat-onafhankelijk bij mijn dagboek kunnen. Alleen dan is het zo laagdrempelig mogelijk iets te kunnen opzoeken of te kunnen toevoegen wanneer het mij uitkomt. Daarom ben ik op zoek gegaan naar een cloud-oplossing met een mobiele app.

## Apps
Ik heb gekeken naar een 4-tal oplossingen, waarvan er 1 bovenuit springt voor mij. Ik zal ze allemaal even kort toelichten.

### Flava
De eerste die ik serieus overwoog was ￼[Flava](https://www.takeflava.com/)￼. Er wordt online veel naar verwezen als mooie oplossing en het heeft een web-versie, een Android versie voor telefoon en tablet, iOS versies voor iPhone en iPad en een Chrome app. Kortom, op veel manieren kun je gebruik maken van de dienst.

![Flava werkt op veel apparaten](https://d41wmtjlkb5tr.cloudfront.net/img/main/index_img_w_01.png)

Ook is Flava eenvoudig in gebruik en met voorgedefinieerde icoontjes kun je je posts *taggen*. Dit maakt het gemakkelijk te filteren in je posts en iets snel terug te vinden. Je zoekt dan bijvoorbeeld op een gemoedstoestand in combinatie met familie en een locatie om precies alleen dat te zien.

Het opslaan of wijzigen van een item duurt echter heel erg lang, soms wel 20 seconden (voor een klein stukje tekst!). Ook heb ik een aantal keer meegemaakt dat de app crashte. Dat geef je ook geen goed gevoel. Daarom ben ik hiermee al snel gestopt.

### Diaro
Bijna was ik voor ￼[Diaro](http://diaroapp.com/)￼ gegaan. Sterker, ik heb hiervan ook de premium versie gekocht en was hier al in begonnen met meerdere posts. Het biedt alles wat ik nodig heb en zelfs een beetje meer: Het werkt op en synchroniseert over meerdere platforms (webapplicatie, Android en iOS). Daarbij wordt gebruik gemaakt van Dropbox als opslag. Verder ondersteunt het tags, meerdere notitieblokken, locaties en kun je media toevoegen.

![Diaro synct tussen veel verschillende apparaten](http://www.diaroapp.com/img/sync.png)

Ik was blij met de mogelijkheden qua instellingen (kleurgebruik, lettergroottes), maar minder blij met de werking. Diaro ziet er namelijk nogal systeem-achtig uit. Niet echt een fijne omgeving waar je gemakkelijk snel iets neerzet.

Je moet een titel opgeven, dan je update, en vervolgens nog de tags en in welk notitieboek het thuis hoort. Best wat “gedoe” dus. De linker menubalk biedt veel filtermogelijkheden (datum, notitieboek, tags), maar staat altijd open als je de app opent. Dit komt druk over. Daarnaast is de lijst met alle updates precies dat: een lijst. Het ziet er mijns inziens niet aantrekkelijk uit hier doorheen te bladeren.

Ik merkte dat ik na een paar dagen gebruik van Diaro niet tevreden was en verder bleef zoeken.

### Day One
￼[Day One￼](http://dayoneapp.com/) is een erg populaire app voor Mac en iOS. Jouw dagboek staat op iCloud of Dropbox (wat jij wil) en is beschikbaar vanuit de app en van uit je iPhone. Wat mij heel erg aansprak is de mogelijkheid vanuit je menu-balk op je Mac snel een post te doen. Ook ziet Day One er schitterend uit.

![Day One](http://dayoneapp.com/images/home/home-products.png)

Gemiste kans is echter dat het alleen voor Mac en iOS beschikbaar is. Ik heb een Android telefoon, dat gaat dus niet werken. Het idee dat ik niet zonder een computer bij mijn aantekeningen kan gaat ‘m niet worden.

### Journey
Gelukkig vond ik toen ￼[Journey](http://2appstudio.com/journey/)￼. Een relatief jonge app, maar fantastisch tot dusver! Als je de website bekijkt, dan zie je waarschijnlijk grote overeenkomsten met Day One. Veel functionaliteit is “geleend” door de maker.

![Journey ziet er ook mooi uit](http://2appstudio.com/journey/image/big_1.jpg)

Journey heeft een voor mij groot voordeel ten opzichte van Day One. Je kunt het gebruiken als Chrome-app, in je browser dus (en het werkt daarom op Mac, Linux en Windows) en er is een schitterende ￼Android￼ app voor!

Een paar highlights:

* Het werkt dus op je computer (als Chrome app) en op je Android telefoon, waardoor het laagdrempelig is iets te plaatsen.
* Journey heeft een inspiratie-feature om je aan het denken te zetten en geeft je reminders als jij dat wilt.
* Je kunt je dagboek op verschillende manieren bekijken, vanuit een kalenderweergave, gebaseerd op foto’s, gebaseerd op een (land)kaart of per tag.
* Je kunt je dagboek beveiligen met een pincode, zodat mensen er niet in kunnen neuzen.
* Het ziet er supergoed uit en is gratis te gebruiken zonder advertenties, als je betaalt krijg je wat extra features zoals Markdown support en een “night mode”. 
* Er wordt actief aan ontwikkeld, de laatste update is van 17 januari. Voortdurend wordt functionaliteit verbeterd of toegevoegd.

## Mijn winnaar: Journey
[Journey](http://2appstudio.com/journey/) is dus de app waarin ik al mijn gedachten, ideeën en belevenissen bijhoudt. Het stimuleert me te schrijven, beter na te denken en te reflecteren op wat ik mee maak.

Veel mensen rennen voortdurend van het een naar het ander. Ik kan je aanraden eens stil te staan bij wat je meemaakt. En het misschien zelfs op te schrijven ;)

Houd jij nou ook een dagboek(-achtige) bij? Dan ben ik wel benieuwd naar welke tool je daarvoor gebruikt en waarom. Je kunt me bereiken via de Social Media icoontjes linksboven, ik hoor het graag!
