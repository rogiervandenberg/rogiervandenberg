---
title: Winnaarsdriehoek
date: 2015-03-12 21:39:40 +01:00
tags:
- leiderschap
layout: post
---

Je ziet de wereld door jouw bril. Alles wat een ander zegt of doet interpreteer jij op jouw eigen manier. Daarbij doe je gemakkelijk aannames. En als die niet kloppen is het gemakkelijk in een dramadriehoek terecht te komen. Hier schreef ik [vorige week](http://www.rogiervandenberg.nl/dramadriehoek/) over. 

Een dramadriehoek lost niet zomaar op, omdat het bij een wisselende rol de deelnemers uitnodigt een andere rol aan te nemen.

## Bewust
Maar, door je bewust te zijn van de dramadriehoek en te zien wat jouw rol is, kun je hier uit stappen.

- Als **slachtoffer** kun je verantwoordelijkheid nemen voor je eigen gedrag, gevoel en behoeften. Accepteer jezelf en deel je echte gevoelens. Je kunt een concrete vraag stellen met waar je behoefte aan hebt. In plaats van een hulpeloos slachtoffer ben je realistisch en stel je je **kwetsbaar** op.
- Als **redder** kun je ervan uitgaan dat een ander voor zichzelf kan zorgen en bekommer je je in eerste instantie om jezelf. Wat zijn jouw grenzen en wat wil je doen? Vraag jezelf af: “Kan deze persoon zijn probleem zelf oplossen en vraagt hij mij om hulp of geef ik ongevraagd advies?” Vervolgens kun je de ander de vraag stellen: “Hoe kan ik je helpen?”. Vervolgens doe je alleen wat je écht wil doen en afgesproken hebt. Je hoeft niet per sé nodig gevonden te worden door anderen. Je stelt je **zorgend** op.
- Als **aanklager** kun je je **assertief** opstellen, in plaats van aggressief. Heb aandacht voor je eigen én andermans belangen. Je kunt aangeven wat je grenzen zijn en aangeven wat je echt wil, vindt en voelt. Denk eraan de ander niet te kwetsen of te veroordelen.

Het gaat dus om kwetsbaarheid en het delen van gevoelens, alleen helpen als daarom gevraagd wordt en assertief te zijn. Je moet hierin je eigen verantwoordelijkheid nemen en eerlijk zijn. Tegen de ander en ook tegen jezelf.

![Winnaarsdriehoek](/content/images/2015/03/winnaarsdriehoek.png)

## Eén persoon nodig
Om uit de dramadriehoek te komen heb je maar één persoon nodig die zijn gedrag bewust verandert. Met een verandering van je eigen reactie op de ander en verander je de dynamiek van de situatie en stap je van de dramadriehoek in de winnaarsdriehoek.

In de praktijk ziet dit er bijvoorbeeld zo uit:

> Persoon A zegt: “Ik heb honger” (slachtoffer). Persoon B kan zeggen: “Vervelend zeg, kan ik je daarmee helpen?” (zorgend)

En klaar! Persoon A kan nu zelf aangeven wat zijn behoefte is en gaat van slachtoffer naar kwetsbaar. :)

Fascinerend niet?