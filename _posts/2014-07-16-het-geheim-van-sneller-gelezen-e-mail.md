---
title: Het geheim van sneller gelezen e-mail
date: 2014-07-16 12:00:00 +02:00
tags:
- lifehack
- email
layout: post
---

Natuurlijk bepaal je zelf bij het verwerken van je e-mail de prioriteit van de berichten en in welke volgorde je ze afhandelt. Je kunt echter op voorhand niet direct weten hoe belangrijk een e-mail is, zonder hem te lezen of openen. Dit kunnen jouw ontvangers ook niet.

Als je veel e-mail ontvangt is het lastig snel te zien wat belangrijk is, prioriteit moet krijgen of wat ook wel later gelezen kan worden. Door de subjects van je e-mail te “prefixen” en je collega’s zover te krijgen dit ook te doen, kun je veel efficiënter gebruik maken van e-mail.


### Typen e-mail
Bij het versturen van e-mail kun je grofweg 3 typen onderscheiden:

1. Je hebt een reactie nodig, voordat je verder kunt met je taak/project (er “hangt” dus iets op de ontvanger, je wacht op zijn of haar input) .
2. Je hebt een vraag over iets, maar het is niet dringend, ondertussen kun je verder met je werk.
3. Je hebt wat informatie die je wilt delen, iets wat de ontvanger moet weten.

In het eerste geval heb je zo snel mogelijk antwoord nodig. In het tweede geval is het minder dringend. In het derde geval heb je niet per se antwoord nodig.

### Prefixen van je subject
Om het de ontvanger gemakkelijker te maken prioriteit te geven aan de door jou verstuurde e-mails kun je je subjects als volgt prefixen:

- “ACT:” Ik verwacht actie van jouw kant. Je moet iets voor me doen (doornemen, goedkeuren offerte, etc.)
- “VRG:” Ik heb een vraag, neem de tijd voor een antwoord, maar kom er wel op terug
- “FYI:” Ik heb informatie voor je. ’t Is maar dat je ’t weet.

### Wees duidelijk en concreet in je onderwerp
Zorg ervoor dat je subjects duidelijk aangeven waar het je bericht over gaat. Dus geen mailtjes met als subject “Reservering“, “Klant vraagjes” of “offerte“.
Gebruik liever “FYI: De reservering voor ons eten vanavond is gemaakt“, “VRG: Wat is de status van klant x?“, “ACT: Controleren offerte voor verzending“.

### Tot slot
Het mailen op deze manier zorgt ervoor dat de ontvanger jouw e-mail sneller en beter kan verwerken. Uiteindelijk heb je hier ook zelf baat bij. Hoe meer mensen op deze manier werken, hoe effectiever het wordt. Leg de mensen waarbij je je mail prefixt wel uit wat de 3 mogelijkheden betekenen, anders werkt het natuurlijk niet en is het alleen maar onduidelijk.

### Tip: Waiting For
Als je iemand mailt met “ACT:” of “VRG:” dan wacht je nog op informatie, dit kun je eenvoudig automatisch verzamelen:

- Maak een map aan die je “@Waiting For” noemt, deze komt door de @ bovenin je mappenstructuur te staan.
- Maak in je mailclient een regel aan die alle e-mail waarvan het subject “ACT:” of “VRG:” iskopieert naar je @Waiting For map.
Door nu af en toe in deze map te kijken zie je precies waar je nog op wacht qua e-mails. Omdat het kopieën zijn kun je de mail gerust weggooien zodra je je input hebt, omdat je het originele mailtje nog in je sent items hebt zitten.

Dit artikel is eerder al gepubliceerd op [Lifehacking.nl](http://lifehacking.nl/kantoor-tips/efficient-gebruik-van-e-mail-subjects-en-prefixes/)