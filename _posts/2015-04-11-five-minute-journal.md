---
title: Mijn ‘Five Minute Journal’
date: 2015-04-11 09:44:09 Z
tags:
- lifehack
- leiderschap
layout: post
---

![Five Minute Journal](/content/images/2015/04/fiveminutejournal.jpg)
Een paar weken terug hoorde ik iets interessants in een Podcast over het schrijven in een dagboek. Iets wat prettig zou zijn is het gebruik van “[The Five Minute Journal](http://www.fiveminutejournal.com/)”.

## Wat is dat?
Het is een dagboek, volgens een vast format. Het idee van *The Five Minute Journal* is dat je iedere ochtend én avond heel kort een aantal vragen beantwoordt. In totaal zou dit je minder kosten dan vijf minuten per dag.

Zo kun je een dagboek bijhouden, nadenken over hoe je je dag wil invullen en reflecteren over wat je hebt meegemaakt.

Door deze opzet kost dit je weinig tijd. En, de vragen zijn zo gesteld dat je bewust moet nadenken over wat je gaat doen en wat je belangrijk vindt.

## Analoog, Engels en duur
Wat voor mij niet werkt, is dat het gaat om een papieren boek. Ik wil graag iets digitaals. Verder is Engels en nogal duur om in Nederland te krijgen: $23,- en daar komt ruim $17,- aan shipping bij, dat maakt het boek bijna 2x zo duur.

## Vaste momenten en vaste onderwerpen
Wat me wel aanspreekt is dat je met jezelf afspreekt op 2 momenten te schrijven: Zodra je wakker wordt en net voordat je gaat slapen. Ook is het beantwoorden van vragen erg prettig, omdat je bewuster nadenkt over je dag. Dit in plaats van ‘vrijbijvend’ schrijven.

## Mijn dagboek-indeling
Ik heb gebaseerd op *The Five Minute Journal* een eigen format bedacht, die ik graag deel. Het is een combinatie van een traditioneel dagboek en de *vernederlandsing* van de vragen uit het boek.

### Twee keer per dag schrijven
Twee keer per dag, zodra ik wakker word en voordat ik ga slapen schrijf ik in mijn dagboek. Daarbij gebruik ik nu de volgende opzet:

### Algemeen begin
Ik begin met een losse, ongestructureerde ‘braindump’. Alles mag erin staan, lang of kort, etc. Dit is meer hoe een ‘traditioneel dagboek’ zou werken. ’s ochtends gaat het meer om verwachtingen, dingen waar ik mee zit of ideeën. ’s avonds gaat dit meer om een verslag van wat ik heb gedaan, wat me hierbij opviel en mijn gevoelens hierbij.

### ’s ochtends
Na het algemene begin ziet mijn ochtend-dagboek er zo uit:

#### Ik ben dankbaar voor…
Ik schrijf 3 dingen op waarvoor ik dankbaar ben. Dat was toen ik net met deze vragen begon heel gemakkelijk, tenminste, ik ervaar dat ik veel dingen heb om dankbaar voor te zijn. Maar na een paar dagen ga je ook de wat minder voor de hand liggende dingen beschrijven. Je wordt je dus veel bewuster van wat je hebt en waarvoor je dankbaar kunt zijn.

#### Wat zou vandaag goed maken?
Ook beschrijf ik 3 dingen die vandaag goed zouden maken. Wanneer ben ik tevreden met vandaag? Welke hoop of verwachting heb ik? Door dit *first thing* ’s ochtends op te schrijven draag je dit de hele dag bij je. Ik merk ook dat ik hierdoor bijvoorbeeld op mijn werk scherper begin, want ik weet wat de belangrijkste dingen zijn en wat mijn dag goed zou maken. Daar gaat dus een bepaalde focus naar uit.

#### Dagelijkse bevestiging
Iedere dag schrijf ik iets op over mijzelf. “Ik ben … “. Dat kan zijn over persoonlijke ontwikkeling, mijn thuis- of werksituatie of een gevoelskwestie. Door iets op te schrijven, wordt het echt. Dat geeft stof tot nadenken of waarderen.

### ’s avonds
Aan het einde van de dag, voordat ik ga slapen schrijf ik nog een keer. In het algemene stuk is het bijvoorbeeld leuk een foto in te voegen van iets wat ik gedaan heb. Verder ziet het er zo uit:

#### Drie geweldige dingen die vandaag gebeurd zijn…
Ik dwing mezelf 3 dingen op te sommen en te beschrijven die echt leuk of bijzonder waren. Soms doe ik dat samen met Saskia. Zo kijk je nog eens terug naar je dag en merk je ineens dingen op die je overdag ‘voor lief’ hebt genomen of niet eens hebt opgemerkt. Het valt mij hierbij op hoeveel dingen er eigenlijk in een ‘normale dag’ gebeuren.

#### Hoe had ik vandaag beter kunnen maken?
Hoe goed je dag ook is, er zijn altijd dingetjes te noemen die een dag nóg beter hadden kunnen maken. Door externe factoren, maar ook door eigen input. Hoe had ík vandaag nog beter kunnen maken? Door hier over na te denken sluit ik af met een constructieve mindset. Wellicht handel ik in een vergelijkbare situaties een volgende keer beter :)

## Waardering
In [januari](http://www.rogiervandenberg.nl/wie-schrijft-die-blijft/) schreef ik te willen gaan schrijven in een dagboek. Tot en met vandaag heb ik dat iedere dag gedaan en het effect is heel bijzonder. Ik leef mijn leven bewuster. Er gebeurt zoveel! Mijn nieuwe vaste stramien biedt ook iets moois, het dwingt me niet alleen ‘een verslag’ van een dag te maken, maar ook na te denken over achterliggende motieven en gevoelens.

Ik raad iedereen aan dit ook eens te proberen!