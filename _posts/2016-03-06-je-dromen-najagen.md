---
title: 'Je dromen najagen: Waarom zou je het moeten proberen?'
date: 2016-03-06 14:26:29 Z
tags:
- leiderschap
layout: post
---

Wist je dat je waarschijnlijk meer kunt dan je nu dagelijks doet?

Het leven is goed. Je hebt misschien een partner of gezin, je werkt, je verdient geld, je leeft in West-Europa, je leeft in vrede, je hebt een huis, genoeg te eten en je kunt in je vrije tijd doen wat je leuk vindt.

Daarmee ben je, als inwoner van Nederland, enorm bevoorrecht.

Maar misschien kun je wel méér dan je nu doet. Wat doet er écht toe? Waar wordt jij warm van? Wie ben je en kun je nog meer zijn? Misschien is dat iets om bij jezelf naar op zoek te gaan. Vorig jaar heb ik dat ook gedaan en tot dusver bevalt dat enorm!

## Leiding over je leven
Dit jaar ben ik begonnen zonder betaalde baan. Na bijna 14 jaar bij [één en dezelfde organisatie](www.procurios.com) heb ik [vorig jaar ontslag genomen](/ontslag). Ookal had ik leuk werk, ik had voor mijzelf niet meer een concreet doel of reden waarom ik deed wat ik deed. Het was vooral ‘gewoon wat ik deed, omdat ik het deed’. Veel gebeurde op basis van gewoonte, ervaring, routine. Heel gemakkelijk had ik het zo kunnen laten, alles lekker kunnen laten kabbelen. 

Echter, ik nam daarmee niet de leiding over mijn leven.

> Ken je die gedachte, “ooit ga ik…”?

“Ooit” is nu, realiseerde ik me. Ik heb mijn angst (wat vindt men hiervan? Maar mijn zekerheden dan?) in de ogen gekeken en ben begonnen met bewegen. Er kan zoveel in het leven en we hebben zoveel kansen. Ik wilde ervoor zorgen dat ik alles zou halen uit wat er te halen is uit mijn leven en mijn tijd. Ik wilde nu leven en niet "later".

## Risico
Natuurlijk zag ik: Als je iets nieuws probeert, loop je een risico. Maar, mijn inzicht was: het grootste risico is niet dat het najagen van een droom mislukt. Het grootste risico is dat je blijft doorkabbelen met wat je doet. Stel je voor dat je succesvol wordt in het verkeerde. Succesvol in dat waar je nooit 100% voldoening uit haalt. Dat moet een enorme teleurstelling zijn.

Ik vroeg mij dan ook af: Ben ik trots op wat ik nu dagelijks doe, als ik over 50 jaar zou terugkijken? Of denk ik dan, “ik heb het gemist, ik heb iets niet gedurfd”. Over 50 jaar ben ik zo’n 80 jaar oud en gegaan voor een carrière die ‘goed genoeg’ was. Heb ik dan uit mijn leven gehaald wat erin zat?

## Angst
Ik heb aan den lijve ondervonden hoe **eng** het zetten van deze stap was. Angst belemmert mensen, wat best zonde is, maar ook logisch.

Het fenomeen angst is goed, zo zorgt het ervoor dat je niet wordt opgegeten of ter pletter valt. Maar het kan je ook weerhouden je dromen na te jagen. Het weerhoudt je in actie te komen.

Mensen hebben vaak de neiging bang te zijn voor verkeerde dingen. Zaken die niet levensbedreigend zijn.

## Zekerheden en schaamte
En ja, je droom of plan kan mislukken. Je kunt je zekerheden kwijt raken, maar in hoeverre is dat écht het geval? Zijn er misschien creatieve oplossingen te bedenken?

Ook de mening van anderen kan heel eng zijn. Dat leer je als kind al. Als je bijvoorbeeld graag hardop zong thuis en je deed dat vervolgens ook op school, dan werd je misschien wel uitgelachen. Zo leer je dat wel af. Je ontwikkelt schaamte, gaat op zoek naar goedkeuring, je wilt je conformeren aan de groep. 

Als baby heb je hier nog geen last van, maar zodra je ouder wordt gebeurt dit helaas vanzelf.

## Draai het om en kom in actie
Er is veel moois te be**leven**. De vraag is: Doe je dat ook? Of heb je kriebels naar iets 'anders'. Ben je banger dat iets mislukt, dan dat je bang bent om iets niet te proberen?

Probeer het dan eens om te draaien: Zorg ervoor dat je banger bent om het niet te proberen (en iets te missen, waarvan je spijt krijgt), dan dat je bang bent om te falen.

Falen hoort bij ambitieus zijn. Falen hoort bij creatief zijn.

Maar, falen in je leven bestaat eigenlijk niet. Er is een begin en een einde. Iedere keer dat je ‘faalt’, betekent dat niet het einde van je leven. Het betekent ook niet dat je geen succes meer kunt hebben. Af en toe falen zorgt voor het bijsturen van jouw persoonlijke reis. Sterker, als je niet af en toe ‘faalt’, kom je ook niet tot succes en blijf je slapend doorkabbelen. Misschien is dat juist wel falen…

Ik geloof erin dat iedereen uniek is en iets toe te voegen heeft.

Wat zijn jouw dromen en wat is jouw toegevoegde waarde aan iedereen om je heen? Het is jouw verantwoordelijkheid deze met de wereld te delen.

Daarom hoop ik dat zoveel mogelijk slapende mensen wakker worden, zichzelf afvragen of ze met het juiste bezig zijn, en op zoek gaan naar wat 100% voldoening geeft. Kortom, jaag je dromen na!