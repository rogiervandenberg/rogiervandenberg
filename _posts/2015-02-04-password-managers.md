---
title: 'Wachtwoorden: Een paar simpele tips om niet zomaar gehackt te worden'
date: 2015-02-04 22:00:00 +01:00
tags:
- lifehack
- productivity
- app-tag
layout: post
---

Op veel websites moet je inloggen. En steeds weer heb je een wachtwoord nodig. Hoe ga je hier slim mee om?

## Gebruik nooit hetzelfde wachtwoord
Deze is misschien lastig, en ik zie in mijn omgeving ook vaak dat het misgaat. Probeer voor iedere website een uniek én sterk wachtwoord te verzinnen.

Er zijn namelijk websites die jouw wachtwoord leesbaar opslaan. De beheerder, of de hacker die de website hackt, kan jouw wachtwoord dan lezen. Als hij ook jouw e-mailadres heeft (die staat er naast) dan kan hij ook jouw andere accounts in. Geen prettig idee.

Ook als een website jouw wachtwoord versleutelt wil je dat je een uniek wachtwoord gebruikt. Want stel dat de versleutelde wachtwoorden op straat komen te liggen, dan is er ook weer een kans dat jouw wachtwoord hieruit ontfutseld kan worden.

Gelukkig is er een aantal manieren slim met je wachtwoorden om te gaan. Ik geef je een aantal trucs.

## Wachtzin
Je kunt bijvoorbeeld gebruik maken van een wachtzin. Neem als voorbeeld “Den Haag, mooie stad achter de duinen”. Als je nu van ieder woord de eerste letter neemt en deze creatief opschrijft krijg je “D-Hms8rdd”. Nu heb je een gemakkelijk te onthouden wachtwoord dat moeilijk te raden is.

## Jouw eigen formule
Verzin of genereer een wachtwoord en voeg hier iets aan toe dat de website beschrijft. Bijvoorbeeld als basis “DPu@kGH2” (netjes gegenereerd).

Vervolgens zet je hier voor, tussen of achter iets van specifiek is voor de website waarop je inlogt. Denk aan een F, b(lauw) of o (laatste klinker) bij Facebook. Of bij DigiD een D, o(ranje) of i.

Het wachtwoord van Facebook wordt dan bv “DPu@FkGH2o” en van DigiD “DPu@DkGH2i”. Allebei sterke en unieke wachtwoorden.

Of je nou iets doet met een kleur, logo, lengte, het x-ste teken in de naam, een combinatie, etc. dat maakt niet uit. Als jij de basis en je eigen formule maar kent.

# Passwordmanager
Maar eigenlijk is de beste manier voor iedere website een lang uniek wachtwoord te genereren. Een die niet ergens op gebaseerd is, die je zelf ook niet kunt onthouden, maar die je wel veilig bewaart. Hier heb je gelukkig [passwordmanagers](http://en.wikipedia.org/wiki/Password_manager) voor.

Een passwordmanager is een programma waarmee je wachtwoorden kunt genereren én opslaan. Het is in feite je wachtwoordkluis. En deze kluis sluit je af met één hoofdwachtwoord.

Kom je vervolgens op een website waar je moet inloggen, dan vul je alleen je hoofdwachtwoord in en voilà, je passwordmanager vult je gebruikersnaam en het niet te onthouden wachtwoord in.

Hierbij is het aan te raden ervoor te zorgen dat je je hoofdwachtwoord niet kwijt raakt (anders ben je al je wachtwoorden kwijt) ;)

Zelf maak ik gebruik van [LastPass](https://lastpass.com/nl/), die zowel in Chrome, op meerdere computers en mijn Android telefoon wachtwoorden voor me invult. Als je een echte Apple fan bent met een Mac en iPhone, kijk dan eens naar [1Password](https://agilebits.com/onepassword).

*Wil je nog meer lezen over wachtwoorden? Bekijk dan ook mijn [blogpost bij Procurios over dit onderwerp](http://www.procurios.com/blog/2015/01/28/Laat-anderen-jouw-wachtwoord-niet-raden-Twee-factoren-waarmee-je-veiliger-inlogt) eens.*