---
title: Leren mediteren
date: 2015-06-20 13:02:16 Z
tags:
- app-tag
- leiderschap
layout: post
---

![Helder zicht](/content/images/2015/06/DSC02110.jpg)
Momenteel zit ik in een (levens)fase waarbij ik veel nadenk. Over wie ik ben, wat ik wil, waar ik behoefte aan heb en hoe ik mijzelf wil ontwikkelen. Wat levert mij energie op? Wat kost me energie? Wat doe ik graag? Wat zou ik minder moeten doen? Ik lees veel, heb veel gedachten en probeer minstens dagelijks te schrijven in mijn [dagboek](/wie-schrijft-die-blijft/).

## Mediteren
De laatste tijd heb ik vaker gehoord dat het goed is te mediteren. Ervoor zorgen dat je je hoofd leeg maakt en dat je in staat bent ‘ruimte’ te krijgen om beter na te denken. Het neemt stress weg, maakt je emotioneel weerbaarder en verhoogt je gezondheid.

Altijd dacht ik dat dit iets heel zweverigs was. Of voor hippies. Waarom zou je mediteren? En hoe doe je dat dan?

> Moet je dan simpelweg gaan zitten en ‘oohm’ roepen ofzo?

Of is stil zitten en bewust zijn van je gedachten genoeg? Lastig, doen we ‘ooit’ nog wel een keer.

## Inspiratie
Eerder was een vriendin van ons naar India geweest. Daar heeft ze in een klooster veel gemediteerd. Ze kwam anders terug dan ze wegging. Met meer rust, balans en kennis over hoe je lichaam werkt, zo leek het.

Bij de leiderschapsroute beginnen we soms ook met een ‘visualisatie-oefening’. Dit is in feite ook mediteren. Dat voelt altijd heel goed. Het laat je in het hier en nu aanwezig zijn. Bewust van jezelf, bewust van de mensen om je heen en bewust van de ruimte waarin je je bevindt.

Ik hoorde onlangs een podcast over ‘ochtend routines’. Hoe begin je je dag of hoe sta je op? Snooze je lang? Doe je aan sporten? Schrijf je in een dagboek? Ga je ontbijten? Wanneer begin je écht met de dag en welk moment is nog van jouzelf? Ook hierbij kwam mediteren weer langs.

## Zelf proberen
Omdat ik het nu een aantal keren van verschillende bronnen in verschillende contexten heb gehoord, besloot ik eens te kijken hoe zelf iets zou kunnen doen met mediteren. Maar hoe?

Er blijken gelukkig apps te zijn. Momenteel ben ik 2 apps naast elkaar aan het proberen. [Headspace](https://www.headspace.com/) (Voor Android, iOS en online) en Calm (ook [Android](https://play.google.com/store/apps/details?id=com.calm.android), [iOS](https://itunes.apple.com/us/app/calm.com/id571800810?ls=1&mt=8) en [online](http://www.calm.com/)).

Bij *Headspace* een 10-day challenge, bij *Calm* een 7-day challenge. Zo kan ik ontdekken of mediteren mij überhaupt bevalt.

En door de 2 mogelijkheden naast elkaar te gebruiken kan ik de apps goed vergelijken. Heb ik liever een mannenstem (met Aussie accent) of een vrouwenstem en wat zijn de oefeningen die je moet doen?

### Eerste indruk
Ook al ben ik pas 2 dagen bezig, mijn eerste indruk of bevinding is al mooi. Ik merk dat ik dit zie als iets wat ik ‘even snel tussendoor wil doen. Net zoals veel anderen dingen. Lunchen, Eliza naar bed en “even mediteren”.

Maar als ik uit zo’n sessie kom voel ik me ontspannen, energiek en dankbaar. Door simpelweg bewust bezig te zijn en me niet te laten leiden door alle prikkels om me heen: De krant, rommel opruimen, werk, mobiele telefoon, muziek opzetten, klusprojecten, etc. 

Gewoon niets en daarna vanuit deze leegte weer de wereld instappen en met een open blik bewust iets gaan doen, zoals nu deze blog schrijven.

Als het me na 2 dagen dit al brengt, ben ik benieuwd naar de komende dagen. En ja, wellicht zit ik nog in de ‘[confirmation bias](https://en.wikipedia.org/?title=Confirmation_bias)’-situatie, maar vooralsnog is het gevoel vooral heel goed.

*Tip: Op [www.calm.com](http://www.calm.com/) kun je direct, zonder account, registreren, betalen, etc. vanuit je browser een meditatiesessie doen! :)*