---
title: Wie schrijft, die blijft
date: 2015-01-18 10:00:00 +01:00
tags:
- lifehack
- productivity
layout: post
---

![Een schrijver met een typmachine](/content/images/2015/Jan/schrijver.jpg)
Als je schrijft, ben je creatief bezig. Je legt verbindingen tussen gedachten en je komt op nieuwe ideeën. Je kunt natuurlijk fictie schrijven, maar jij bent zélf een bron van inspiratie. Waarom zou je niet schrijven over jezelf?

## Schrijven over wat je meemaakt is goed voor je
Veel mensen houden een dagboek bij. Zo heb je later gelegenheid tot reflectie, “waar was ik mee bezig in een bepaalde periode?”. Maar het geeft ook mentale rust, heeft emotionele voordelen en verlaagt je stress. Dit is ook de reden dat coaches, hulpverleners, therapeuten, etc. hun *coachee* of patiënt uitnodigen te gaan schrijven. Je kunt dingen van je af schrijven.

Ik kwam zelfs een ￼[psychiatrisch onderzoek￼](http://apt.rcpsych.org/content/11/5/338.full) tegen waaruit blijkt dat een kwartiertje schrijven per dag, over wat je hebt meegemaakt, helpt bij verwerken van traumatische of stressvolle ervaringen.

## Een dagboek
> "Je leven is het meest waardevolle dat je hebt, maar toch zijn er maar weinig mensen die de moeite nemen het te documenteren."

Ik kreeg deze week van een [￼TED-talk￼](http://youtu.be/zXCiv4sc5eY) een inzicht: Je kunt  werken aan je intelligentie door dingen op te schrijven en hier af en toe naar terug te kijken. In het begin lijkt dit misschien stom en onzinnig, maar door dit te doen weet je jaren later nog wat je ooit dacht en waarmee je bezig was. Je leven is het meest waardevolle dat je hebt, maar toch zijn er maar weinig mensen die de moeite nemen het te documenteren.

Dit heeft me aan het denken gezet.

### Kleine gedachten opschrijven
Eerder [schreef ik al](http://www.rogiervandenberg.nl/bloggen-in-2015/) dat ik wekelijks wil bloggen. In die blog-posts wil ik schrijven over wat mij zoal bezig houdt. Het resultaat daarvan zit je nu te lezen. Gedurende de week heb ik echter veel losse, kleine gedachten en ervaringen waar ik nu (nog) niets mee doe.

Ik heb nu besloten naast mijn blog ook te proberen voortdurend naar mezelf te kijken en op te schrijven wat ik meemaak, denk, waar ik dankbaar voor ben, etc. Niet voor een groter publiek, maar voor mijzelf.

Het opschrijven hiervan dwingt me mijn gedachten in woorden uit te drukken en er bewust mee om te gaan. Van abstracte ideeën maak ik concrete en begrijpbare taal. Dit voedt mijn eigen taalgebruik en communicatie. Ik ben ervan overtuigd dat dit mij ook ‘traint’ in het beter kunnen verwoorden van gedachten en ideeën. En dat helpt mij en mijn vrienden, collega’s weer in onze onderlinge communicatie ;)

## Papier of digitaal?
Iedere dag heb je je telefoon bij je. Althans, ik heb hem altijd in de buurt. Daarom is het voor mij logisch mijn telefoon als dagboek te gebruiken.

Ook heb ik zowel thuis als bij Procurios de beschikking over een computer met internet. Daarom zou een online app ook logisch zijn om als dagboek te gebruiken. Ongeacht waar ik ben kan ik er dan bij.

Daarom ben ik op zoek gegaan naar een oplossing die zowel thuis als op kantoor als op mijn mobiel in sync zijn. Een cloud-oplossing dus. Ik wil apparaat-onafhankelijk bij mijn dagboek kunnen. Alleen dan is het zo laagdrempelig mogelijk iets te kunnen opzoeken of te kunnen toevoegen wanneer het mij uitkomt.

Een traditioneel papieren dagboek is niets voor mij. Ik typ sneller dan ik schrijf, in iets digitaals kun je zoeken, online toepassingen zijn daar waar ik ben (thuis, werk, telefoon) en een cloud-oplossing kun je niet verliezen.

### Journey
De oplossing waarmee ik mijn dagboek ga bijhouden is [Journey](http://2appstudio.com/journey/). Deze app heeft alles wat ik nodig heb. Hoe ik hieraan gekomen ben? Daar heb ik het volgende week over ;)

## Nu eerst: Schrijven!
Deze week heb ik de keuze gemaakt een dagboek te starten. Ik ga de moeite nemen het meest waardevolle dat ik heb, mijn leven, te documenteren. Ook heb ik een keuze gemaakt voor een systeem. De volgende stap is het bijhouden ervan.

Ik ben heel benieuwd naar wat het bijhouden van mijn gedachten en belevingen me gaat bieden. Wellicht kom ik hier nog op terug ;)

## Schrijf jij ook en wat gebruik je dan?
Verder ben ik nieuwsgierig naar jou: Houd jij ook bij wat je meemaakt in een soort van dagboek? En doe je dit dan digitaal? Welke tools gebruik je hiervoor? Je kunt me bereiken via de Social Media icoontjes linksboven, ik hoor het graag!

