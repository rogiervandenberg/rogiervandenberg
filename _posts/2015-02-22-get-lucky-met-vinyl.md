---
title: Get lucky met vinyl
date: 2015-02-22 19:27:08 Z
layout: post
---

![platenspeler](/content/images/2015/02/platenspeler.jpg)

In mijn studententijd heb ik veel ge-DJ’d. Met vinyl, zoals het toen hoorde. Nooit heb ik echt afscheid kunnen nemen van het gevoel een plaat uit de hoes te halen, de muziek letterlijk in je handen te hebben, deze voorzichtig neer te leggen en de naald te laten zakken. Met als wonderlijk resultaat: Muziek!

## Spotify
Al zo’n 4 jaar gebruiken we thuis Spotify voor al onze muziek. Superhandig, je tapt (tablet of telefoon) of klikt iets aan en voila, muziek.

Maar daarmee kies je niet meer zo bewust voor muziek, heb je geen echte favorieten meer en is het tastbare van muziek verdwenen. Ik merkte dat ik niet meer echt naar muziek luisterde, muziek was een *commodity* geworden…

## Terug naar platen
Een tijdje terug heb ik één van mijn DJ platenspelers in de woonkamer gezet, met een stapel vinyl ernaast. Zou ik zo muziek willen luisteren? Ja! Fantastisch!

Naast wat ik al had, heb ik wat muziek — die ik ook al op Spotify heb — op vinyl gekocht: Van Daft Punk tot Miles Davis. En ik kreeg er echt plezier in “een plaatje op te zetten”. Ik merk dat ik op die manier weer echt naar muziek luister. 

## Is het de moeite waard?
Mijn mening is dat je van muziek op vinyl meer kunt genieten. Puur door het ritueel van een plaat uitzoeken, deze uit de hoes te halen en de naald rustig te laten zakken. Je hebt er een mooie hoes bij, soms nog met foto’s en uitleg, etc.

Maar er is nog een reden. Muziek van Spotify “is” er gewoon. Muziek op een plaat niet, het is meer gedoe en je moet een plaat kopen die al gauw €20,- per album kost. Deze aankoop moet je rechtvaardigen en het psychologische effect dat daarbij hoort is dat je een plaat automatisch meer waardeert.

Maar dan de vraag, klinkt het ook beter? Gevoelsmatig zeg ik “ja”, puur door de hele sfeer, het zicht op een plaat die voor mijn neus gedraaid wordt en de bijbehorende romantiek. Maar het hangt vooral af van je hifi-installatie en platenspeler.

## Moderne platenspeler
Sinds vorige week hebben we een nieuwe, moderne, platenspeler in de woonkamer staan. Met een goed element, hoge kwaliteit geluid en fantastische looks! Op dit ding is het bij (sommige) muziek goed hoorbaar dat de plaat beter klinkt dan Spotify.

Het is moeilijk te omschrijven waar het hem in zit, maar het lijkt alsof er meer dynamiek en detail in sommige platen zit. Niet bij alle platen die ik heb, want het komt ook voor dat een digitaal album voor de hipster-factor op vinyl geperst wordt. Er is dan weinig tot geen verschil met een digitale bron en je luistert in feite naar een 'CD met karakter' (kraakjes, stofjes). En het komt voor dat tracks op Spotify van goede of minder goede kwaliteit zijn. Dit wil nog wel eens wisselen, waardoor het contrast met vinyl soms duideijker hoorbaar is, of juist minder.

Maargoed, genoeg geschreven. In plaats van dat er een felle tablet in mijn gezicht schijnt als ik de muziek wil veranderen, moet ik nu opstaan om de muziek te veranderen. Dus dat ga ik maar doen, even de plaat omdraaien… ;)