---
title: Het platform van mijn website
date: 2015-06-12 13:25:51 +02:00
tags:
- app-tag
layout: post
---

![Ghost logo](/content/images/2015/06/ghost.png)
In het begin van dit jaar [schreef ik](http://www.rogiervandenberg.nl/bloggen-in-2015/) dat ik wekelijks ging bloggen. Dat gaat goed. Maar aan het einde van vorig jaar ben ik al bezig geweest met het bouwen van mijn website. Hierbij had ik een aantal wensen voor ogen:

- Primair bloggen en gemakkelijk content plaatsen (snelheid)
- Gemakkelijk mijn content elders neer kunnen zetten (onafhankelijkheid)
- Volledig zelfstandig, zonder hulp van bv collega’s, mijn website kunnen onderhouden.

## Procurios Platform
Ik werk bij Procurios. Het ligt voor de hand dat ik daarom een Procurios Platform zou inzetten voor mijn site. Echter, dit is gigantische overkill. Er is zoveel mogelijk met ons platform, dat ik meer ‘last’ zou hebben dan profijt van alle mogelijkheden.

Ik wil verder voor het frøbelen aan mijn site ook niet afhankelijk zijn van collega’s, onze GIT-repository, (on)mogelijkheden, code conventies, module-updates en alles wat komt kijken bij de organisatie van de ontwikkeling van een eigen framework en platform.

Ik gebruik geen CRM, geen 100+ mogelijkheden van ons CMS, geen blogger-profielen, ik verstuur geen nieuwsbrieven, ik doe niet aan lead nurturing. Ik wil gewoon een plek waarop ik snel een post kan plaatsen.

Daarom heb ik besloten op zoek te gaan naar een simpel systeem om mijn blog in te maken.

## Wordpress
Wordpress is een blogging-platform. Het is populair. Er zijn vele sjablonen (user interfaces, designs) voor te vinden. Ik heb er al wat ervaring mee, door [mijn blogwerk bij intogadgets.nl](http://www.intogadgets.nl/author/rogier/). Daarmee ben ik dus begonnen. Hosting gezocht en een Wordpress geïnstalleerd.

En ookal had ik mijn site redelijk snel draaien. Ik bleef pielen. Het was nooit goed. Er kan teveel en tegelijkertijd ook niet wat ik wil.

Je moet op zoek in de open-source wereld naar dingen die goed aansluiten. Je moet zorgen dat dingen niet conflicteren. Je moet blijven updaten en patchen (anders word je gehackt). Kortom, veel werk, weinig plezier.

Mijn site was nooit zoals ik ‘m wilde hebben en ik vind de werking niet altijd – zal wel wennen zijn, of ben ik verwend? – logisch.

Na een paar weken klooien ben ik op zoek gegaan naar iets anders.

## Tumblr
[Tumblr](https://www.tumblr.com), waarom niet? Het is een social site, maar je kunt er ook websites mee maken! En net zoals ik Twitter, Facebook, Google+, Instagram, Whatsapp, LinkedIn, etc. gebruik, besloot ik Tumblr in te zetten als systeem voor mijn eigen site.

### Makkelijk een site
Tumblr is op zich fijn. Je kunt snel een site maken, je kunt snel alles naar wens krijgen en dingen ‘hacken’ waar nodig. Ook kun je je eigen domeinnaam koppelen. Ik had al snel een mooie user interface gevonden en ben begonnen.

![Screenshot Tumblr](/content/images/2015/06/Screen-Shot-2015-06-12-at-13-22-09.png)

### Maar niet goed genoeg
Naast de positieve dingen was er ook wel iets aan te merken. Tumblr is een social platform. Je volgt mensen, deelt content, reageert op posts, kunt items ‘liken’, etc.

Mijn website was niet bedoeld als social-profiel. Het is mijn website. Ik wil niet dat mensen alleen via Tumblr (wat niet heel populair is in NL) kunnen reageren. Het kunnen volgen van mensen en het delen van andermans content staat in de weg.

Ook was de editor om content te schrijven niet fijn. Gepriegel. Leuk voor een korte update, niet voor een blogpost. Verder kwam ik rare bugjes tegen. Zo kun (kon?) je de reactiemogelijk ‘aan’ zetten, maar dan niet meer uit. Er zijn veel verschillende post types, zoals quote, audioclip, etc. Deze gebruikte ik alleen niet, sterker, het was verwarrend en stond alleen in de weg. 

### Gratis?
Tumblr is gratis. Gratis is leuk, maar gratis bestaat niet. Waarmee betaal je bij Tumblr? Wat gebeurt er als Tumblr morgen stopt? Ben ik dan mijn site kwijt? Geen fijn idee, als ik besluit serieus te gaan bloggen.

Als je niet voor iets betaalt ben je geen klant, dan ben je het product. Wegwezen dus.

## Silvrback
Via Google kwam ik bij [Silvrback](https://www.silvrback.com/) terecht.

> “Lean, Beautiful and Distraction-Free Blogging”

Dit is een simpele blogtool. Je kiest uit één van de twee designs, er zijn geen toeters en bellen (dus geen keuzestress!) en je bent zelf de eigenaar van je data. Bij Silvrback is eigenaarschap heel belangrijk.

### Enthousiast
In het begin was ik heel enthousiast. Het systeem is visueel aantrekkelijk, je schrijft in [Markdown](https://en.wikipedia.org/wiki/Markdown) en je kunt eigenlijk verder niets. Het systeem is simpel, je maakt je dus niet druk om vormgeving, lettertypes, of wat dan ook. Het gaat om het schrijven, dat is het enige wat je ermee kunt doen.

Omdat er geen groot bedrijf achter het systeem zit (zoals Yahoo bij Tumblr), is de ondersteuning heel persoonlijk. Damian Sowers die het systeem maakt en onderhoudt heeft ambitie het beste blog-platform te maken dat er is.

En, omdat het een betaalde dienst is, ben je meer gemotiveerd er echt voor te gaan. Je hebt immers geïnvesteerd, dan moet je er ook iets mee doen.

![Screenshot van mijn Silvrback website](/content/images/2015/06/Screen-Shot-2015-06-12-at-13-23-50.png)

### Te simpel?
Echter, ik kwam er op een gegeven moment achter dat Silvrback té simpel is. Ik wilde bijvoorbeeld ook een losse pagina kunnen toevoegen aan mijn site, posts kunnen groeperen op basis van tags en zelf het menu kunnen beheren. Dit is allemaal niet mogelijk. En, je kunt kiezen uit twee designs, maar je kunt ze niet aanpassen. Dus er is ook niets in te *hacken*.

## Ghost
Ik ben weer verder gaan kijken en kwam toen uit op [Ghost](https://ghost.org/). Ghost is een blogging platform voor blogs. Dus geen Wordpress wat een heel uitgebreid systeem is met allerlei plugins, maar gewoon een blog.

### Gemak
Gemak is bij Ghost belangrijk. Alles wordt eraan gedaan om het schrijven en posten van posts zo gemakkelijk mogelijk te maken. Er wordt gebruik gemaakt van de laatste online-technieken, je schrijft ook in Markdown en je wijzigingen worden automatisch opgeslagen. Bij het schrijven zie je daarnaast direct hoe het resultaat eruit gaat zien.

### Templates
Bij Ghost kun je zelf templates ontwikkelen of die van derden installeren. Dat heeft een groot voordeel, je kunt je eigen smaak en hacks erin kwijt. En een Ghost-site is dus niet per sé te herkennen als dusdanig.

### Actieve ontwikkeling
Aan Ghost wordt door een heel team actief ontwikkeld en geregeld zijn er updates aan het platform. Met één druk op de knop werk ik mijn systeem bij naar de volgende versie.

### Hosting
Hosting voor Ghost is wat lastiger, omdat het een relatief nieuw systeem is en er ook nog eens gebruik wordt gemaakt van een techniek die (nog) niet heel standaard is (node.js). Hosten kan gelukkig bij [Ghost zelf](https://ghost.org/pricing/), maar is best duur. Gelukkig komen er steeds meer andere hosting-providers die ook Ghost ondersteunen. 

Ik heb momenteel alles ondergebracht bij [Haunted.io](http://haunted.io/). Dat is een specifiek voor Ghost ontwikkeld hosting-platform. Je houdt je hierbij niet bezig met het onderliggende server-beheer, maar hoeft alleen een domeinnaam te koppelen, af en toe op ‘update’ te klikken (wanneer jij dat wil) of het platform opnieuw een template te laten inladen. Top!

### Tevreden
Sinds ik mijn blog in Ghost bij Haunted.io heb ondergebracht is mijn site goed. Ik ben niet meer constant aan het pielen met de werking en de layout (zoals bij Wordpress), de editor en de manier van plaatsen van content is perfect (itt Tumblr) en dingen zien eruit zoals ík dat wil (itt tot Silvrback).

Dus ja, ik ben er blij mee. Daarom ook deze post om jullie dat te vertellen ;)

## Wil jij ook een blog?
Als jij ook wil gaan bloggen, je bent hier serieus over en je zoekt een simpel systeem, waarbij je wel wat vrijheden krijgt, kijk dan eens naar [Ghost](https://ghost.org).

Eigenaarschap, flexibiliteit en gemak zijn de redenen dat ik hier terecht ben gekomen. En voorlopig blijf ik het ook gebruiken. :) Mocht je nou vragen hebben over hoe je zoiets opzet, of je loopt vast, dan weet je me te vinden: Klik op een social-icon bovenin mijn site.