---
title: Waarom een data-dashboard je business verbetert
date: 2015-06-27 14:06:30 +02:00
tags:
- app-tag
- klanten
layout: post
---

![Business Dashboard](/content/images/2015/06/18-reactive-dash-freebie-psd-download.jpg)
## Business data
De laatste tijd werk ik met veel plezier af en toe aan de ontwikkeling van een dashboard. En dan niet een voor in je auto, nee, een dashboard om *business data* te laten zien.

## Data Dashboard
Een data dashboard, of business dashboard, laat in één oogopslag zien hoe iets ervoor staat. Dat kan simpelweg bijvoorbeeld het aantal mailtjes dat wacht in je mailbox of de temperatuur van je aquarium zijn, maar het kan ook de staat van een supportafdeling zijn. Ik bedoel hier het laatste en dit wordt ook wel *business analytics* genoemd.

Voor Procurios heb ik een data dashboard gemaakt van onze servicedesk. Deze laat op een groot scherm zien: Hoe staan we ervoor, hoeveel klanten wachten op hulp, welke klanten ‘vallen op’ en hoe hard gaan we nu (stroom van updates naar klanten, vs inkomende stroom)? Allemaal vragen die in één oogopslag beantwoord kunnen worden.

Voorheen moesten we een applicatie openen om dit te zien, of afgaan op een onderbuik gevoel (“het is druk”). Nu kunnen we het objectief zien.

## Voordelen
Naast dat een data dashboard er gaaf uitziet, updatet het iedereen in de organisatie. Iedereen kan zien hoe we ervoor staan en of er bijgesprongen moet worden.

Een data dashboard visualiseert voor iedereen belangrijke en relevante data, zodat er beter kan worden samengewerkt. 

En omdat je altijd live kunt volgen wat er gebeurt kun je trends herkennen en problemen aanpakken voordat deze uit de hand lopen.

## Doelen
Voordat je je dashboard kunt bouwen bedenk je wat relevant is. En, wat zijn je doelen? Er moet antwoord zijn op vragen als “Wat willen we bereiken?”, “Wat is de maximale waarde van x?”, “Wanneer krijgt iets de status ‘rood’?”.

Door doelen te stellen en gebruik te maken van de realtime feedback ben je gemakkelijker in staat je doelen te halen. Een data dashboard brengt de feiten op tafel.

## Freeboard
Een data dashboard kan data laten zien van allerlei bronnen uit een organisatie. Van klantenservice-data tot spreadsheets,  sales-data of informatie uit je CRM.

En je kunt er zelf een bouwen, of beginnen met iets dat al bestaat. Ik heb gekozen voor een combinatie van [freeboard.io](http://freeboard.io/), die via [dweet.io](http://dweet.io/) data ontvangt uit een stukje backend-code dat praat met [Zendesk](https://www.zendesk.com/).

De reden dat ik koos voor Freeboard is dat je hier gemakkelijk allerlei databronnen op kunt inpluggen en de layout van het dashboard al gemaakt is. Ideaal voor een prototype dus.

Zie hier het resultaat (waarvan ik de data iets heb gecensureerd ivm de privacy van onze klanten):
![Screenshot Servicedesk data dashboard](/content/images/2015/06/dashboard.png)