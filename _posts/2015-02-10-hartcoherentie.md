---
title: Hartcoherentie
date: 2015-02-10 09:00:00 +01:00
tags:
- lifehack
- productivity
- leiderschap
layout: post
---

![Hartslag](/content/images/2015/02/heartbeat-2.gif)
Stress kan goed voor je zijn, het zorgt er namelijk voor dat je scherp bent als je moet presteren. Of het zorgt ervoor dat je overleeft. Als er een leeuw op je pad springt zorgt het ervoor dat je hard kunt rennen. En, zodra het gevaar geweken is kun je weer ontspannen.

Maar in ons hectische leven is langdurige stress steeds meer gewoon. Denk aan frequente irritaties (alwéér file), deadlines, verwachtingen van collega’s of een spannende meeting. Wist je dat werkgerelateerde stress van [de slechtste soort](http://www.ncbi.nlm.nih.gov/pubmed/11728512) is? Bij veel mensen gaan de stressniveau’s niet meer helemaal omlaag en blijft het lichaam voor een langere tijd in de noodtoestand.

Deze langdurige stress is erg ongezond. Je maakt voortdurend stresshormonen aan, je suikerspiegel stijgt en je lichaam is in staat van paraatheid. Je kunt niet meer goed nadenken en je reageert emotioneler. Het kan zelfs leiden tot hart- en vaatziekten, hoge bloeddruk, hoog cholesterol en andere nare dingen. Zo heeft het ook invloed op je immuunsysteem. Heb je voor een langere periode veel stress, dan heb je minder energie en zit je minder lekker in je vel.

Daarom is het belangrijk te ontspannen en te zorgen dat je minder stress hebt. De vraag is echter:

*Hoe kun je nou ontspannen en van je stress afkomen op die momenten dat je het het hardst nodig hebt?*

## Hartcoherentie
Het antwoord ligt misschien wel in hartcoherentie. De tijd tussen twee hartslagen verandert voortdurend. Dit wordt “[hartritme-variabiliteit](https://www.heartmathbenelux.com/doc/fpsyg-05-01040.pdf)” (HRV) genoemd. En iemands HRV geeft aan wat de toestand van je lichaam is. Zo kan je hart gelijkmatig sneller en weer langzamer gaan, of zeer onregelmatig van snelheid wisselen. Als je hartslag in een vloeiend ritme versnelt en vertraagt, dan noemt men dit hartcoherentie. Hartcoherentie is een indicator van emotioneel welzijn.

![Frustration and Appreciation](/content/images/2015/02/hartritme-variabiliteit.jpg)

Bij ontspanning en positieve gedachten en gevoelens zoals geluk en dankbaarheid, laat het hartritme een regelmatig, 'coherent' patroon zien. Bij stress en emoties als frustratie en boosheid, zie je een onregelmatig patroon.

Blijkbaar hebben gevoelens en emoties dus een behoorlijk effect op de balans in ons autonome zenuwstelsel en het ritme van onze hartslag. 

Een lage hartcoherentie zorgt voor alle nadelen die stress met zich meebrengen. Een hoge hartcoherentie zorgt voor een betere gezondheid: je immuunsysteem verbetert, je bloeddruk zakt en je maakt minder stresshormoon aan.

## Minder primair reageren
Stel je een moeilijke situatie voor. Als je gestressed bent, reageer je primair en misschien te emotioneel. Als je ontspannen bent, ben je in staat evenwichtiger en gezonder met de situatie om te gaan.

Het mooie is, je kunt je hartritme zélf beïnvloeden. Je kunt hartcoherentie [actief gebruiken om stress te beheersen](http://www.chivo.nl/content/hartcoherentie-bij-emotie-en-stressmanagement?storyid=188).

## Oefenen met een hartcoherentiemeter
Sinds twee weken doe ik een paar keer per dag een oefening om mijn hartcoherentie bewust te verhogen.

Hiervoor maak ik gebruik van een hartcoherentiemeter die mijn HRV meet. Hij laat zien wanneer ik op een normaal, verhoogd of hoog coherentieniveau zit. En dan is het de truc een tijdje een hoge coherentie vast te houden.  

Door te trainen je hartcoherentie te verhogen, word je hier steeds beter in en bereik je steeds sneller een hoge coherentie. 

Het schijnt daardoor steeds gemakkelijker te worden een positieve emotionele toestand vast te houden als je in een gespannen situatie terecht komt. Daarom kun je ook in lastige situaties rationeel blijven nadenken. Daarnaast helpt het overall stress voorkomen of kun je er gemakkelijker mee omgaan.

![Stripverhaal hartcoherentie](/content/images/2015/02/Pixton_Comic_Wat_is_hartcoherentie__by_petmet1-1.png)
*Afbeelding van [http://www.stress-hartcoherentie.nl/watis-hartcoherentie/](http://www.stress-hartcoherentie.nl/watis-hartcoherentie/)*

## Werkt het echt?
Nou, dat is de vraag. Ten eerste, ik geloof hier wel in. Net zoals sporten goed voor je is, is een coherent hartritme ook goed voor je.

Mijn coaches hebben geadviseerd hiermee aan de slag te gaan. Het draagt bij aan de effectiviteit van de training die ik volg. En, ik moet zeggen dat het erg prettig is een paar keer per dag heel bewust te ontspannen. Ook merk ik dat ik er na een paar dagen al beter in ben.

Maar, of het me (straks) helpt *on te spot* in spannende situaties meer controle over stress te krijgen? En of ik in zo’n situatie meer “aanwezig” ben? Of ik minder emotioneel reageer? Ik weet het nog niet. Dat gaan we merken. :)

Hier ten slotte nog een filmpje van mijn hartcoherentiemonitor, mocht je nieuwsgierig zijn:

<iframe width="560" height="315" src="https://www.youtube.com/embed/LkKi8SF8oNg?rel=0" frameborder="0" allowfullscreen></iframe>