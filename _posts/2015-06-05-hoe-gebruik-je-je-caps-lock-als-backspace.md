---
title: Hoe gebruik je je CAPS-lock als backspace?
date: 2015-06-05 21:11:25 +02:00
tags:
- lifehack
- productivity
- app-tag
layout: post
---

![CAPS lock](/content/images/2015/06/capslock.jpg)

De CAPS-lock is waarschijnlijk de meest onhandige toets op je toetsenbord. Als je ‘m per ongeluk aan hebt staan typ je je wachtwoorden fout, denken mensen dat je schreeuwt of moet je weer terug en opnieuw typen wat je zojuist al getypt had. Vervelend.

## Waarom een CAPS-lock
Ooit had de CAPS-lock een functie. Op een typemachine vond je hem al. Omdat je geen **vet**, *cursief*, etc. had was het de enige manier tekst wat extra aandacht te geven. Toen kwam de computer, en die nam het toetsenbord van een typemachine over. En dan zit je met een CAPS-lock.

## Backspace
Een andere toets, de backspace, is echter wél fijn. Je bent aan het typen en je raakt onderweg per ongeluk een verkeerde toets. Met je backspace kun je snel terug om te typen wat je had willen typen. Handig. Hoewel? Is dat wel zo handig? 

Met je 10 vingers netjes op je toetsenbord, met alle letters en cijfers bij de hand staat hij best ver naar rechtsboven. Je moet je hand strekken om erbij te kunnen. En, eigenlijk kan alleen je rechter ringvinger er dan goed bij. Wat nou als je net een O, L of een ‘.’ aan het typen was? Dan was die vinger al bezet en moet je even wachten.

## Spatiebalk
Voor sommige andere bijzondere situaties, zoals wanneer je een spatie of hoofdletter nodig hebt, is het toetsenbord voorzien van wat slims.

Wil je een nieuw woord beginnen en heb je een spatie nodig? Dan heb je daarvoor de spatiebalk! Die is lekker lang zodat je hem met zowel je linker- als je rechterduim kunt bedienen. Waarom is dat zo ontworpen? Omdat je dan sneller kan typen.

Of, je hebt een hoofdletter nodig, daarvoor heb je de shift-toetsen. Een linkershift en een rechtershift. Waarom zijn er twee shift toetsen? Omdat je dan sneller kunt typen. Je bent efficiënter.

## Weg met CAPS, zet ‘m in als backspace
Als je het zo bekijkt, dan is het eigenlijk jammer dat we naast 2x een shift-toets en 2x een spatiebalk (voor iedere duim 1, maar dan aan elkaar) niet 2x een backspace hebben. Dan zou je namelijk ook de backspace met allebei je handen kunnen bedienen. Gelukkig kun je hier wat aan doen!

Om efficiënter te kunnen typen heb ik onlangs mijn CAPS-lock van nieuwe functionaliteit voorzien. Je raadt het al: Backspace. Nu kan ik dus met mijn linker- én rechterhand shift, spatie en backspace bedienen. Het voelt heel logisch. Afhankelijk van de letter die ik voor of na de correctie wil typen gebruik ik de originele backspace, of mijn zelfgemaakte CAPS-backspace.

## Hoe doe je dat?

- Mac: Je installeert het [tooltje Seil](https://pqrs.org/osx/karabiner/seil.html.en) (Mac) en volgt de instructies op hun site. Voer als gewenste ‘keycode’ **51** in. Dat is backspace zoals je gewend bent. En je sluit het window. Ook moet je in je keyboardpreferences je CAPS-lock nog even uitschakelen. Klaar!
- Windows: Kijk dan eens naar [Sharpkeys](http://sharpkeys.codeplex.com/). Dat programmaatje doet hetzelfde.

## Werkt het?
Ja, ik vind van wel. Daarom heb ik ook op al mijn werkplekken dit zo opgelost. CAPS-lock geeft een backspace. In mijn typen ben ik er ook al helemaal aan gewend en ik vind het super. Ik ga gemakkelijker terug, en typ niet meer per ongeluk in hoofdletters. Zeker de moeite waard van het proberen!