---
title: Waarom je een tweede monitor moet overwegen
date: 2014-08-10 12:00:00 +02:00
tags:
- productivity
layout: post
---

![Twee monitoren](/content/images/2014/Dec/tweede-monitor.jpg)
*Sinds een tijdje heb ik een tweede beeldscherm op mijn computer. Zo kan ik in één oogopslag meer zien. Bij Procurios maak ik al gebruik van een multi-monitor opstelling en vanaf nu dus ook thuis. Daarmee heb ik de beschikking over 2x 21,5” in [1080p](http://en.wikipedia.org/wiki/1080p) (Full HD resolutie).*

## Ruimte te kort
Ik merkte dat ik ruimte te kort kwam. Even wat dingen naast elkaar bekijken op één scherm (21,5 inch iMac) was lastiger dan ik ken van mijn Procurios situatie. Thuis wil ik minstens zo productief kunnen zijn als op kantoor, daarom was het tijd om het een en ander te optimaliseren.

## Wat kan ik nu, ten opzichte van eerder?
Ik maak graag foto’s, maar deze moeten ook worden uitgezocht. Foto’s uitzoeken betekende “overzicht bekijken, foto openen voor detailscherm, foto sluiten voor overzicht”. Onnodig veel klikwerk dus. Nu kan ik een foto selecteren op mijn ene scherm en zie ik deze direct fullscreen op mijn andere scherm.

Als ik met een filmpje monteer heb ik de tijdlijn en clips op mijn ene scherm en het resultaat van mijn montage fullscreen op het andere scherm.

Als ik een stuk tekst schrijf waarvoor het eea moet worden uitgezocht, dan heb ik op het ene scherm mijn schrijfsel en op het andere scherm mijn uitgezochte informatie.

Als ik thuis werk, dan heb ik altijd een chat-venster open, om contact te houden met mijn collega’s.

Als ik met content op een site bezig ben, heb ik de website op het ene scherm open staan en het CMS op het andere scherm.

Kortom, vele werksituaties zijn prettiger wanneer je beschikt over meer pixels :)

## Perceptie of echt waar?
Nu kun je je afvragen of dit echt waar is of dat ik slechts het gevoel heb dat het zo is. Uit (een redelijk oud) [onderzoek ](http://tweakers.net/nieuws/29155/onderzoek-multi-monitor-desktop-verhoogt-productiviteit.html)blijkt dat mensen die met 2 schermen werken “gemiddeld tien procent meer werk verzetten wanneer ze achter een dual-monitoropstelling geplaatst worden.

Hierbij wordt niet alleen de productiviteit per gewerkte minuut verhoogd, ook blijkt het zo te zijn dat werknemers door de uitgebreide werkopstelling ook minder fouten maken, gemiddeld werden er achttien procent minder fouten gemaakt tijdens de studie.”

## Anyways
Werken met meerdere schermen is erg prettig. Je kunt meer overzien, hoeft minder te schakelen tussen applicaties en je bent productiever. In eerste instantie is het even wennen, maar als je eenmaal de voordelen ziet, wil je niets anders meer!